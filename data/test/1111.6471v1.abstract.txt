Nel corso degli anni ’60 del secolo scorso è iniziata la ricerca di una
formulazione matematicamente rigorosa della teoria quantistica dei
campi. Uno dei primi rilevanti successi in questo ambito si deve
all’approccio algebrico e assiomatico proposto da Haag e Kastler (si
veda [ HK64 ] ). Tale formalismo consente di definire la teoria
quantistica dei campi sullo spaziotempo di Minkowski in un ben preciso
contesto matematico, quello algebrico, e di implementare in maniera
naturale all’interno di questa teoria i concetti di causalità e di
covarianza di Lorentz.

Precisiamo che questo tipo di approccio non genera una teoria nuova
rispetto alla teoria quantistica dei campi sullo spaziotempo di
Minkowski nella sua formulazione originaria. Al contrario riproduce i
medesimi risultati, presentando tuttavia due vantaggi significativi: in
primo luogo la formulazione della teoria avviene in un contesto
matematico ben precisato, che consente di motivare in maniera rigorosa i
risultati ottenuti, e in secondo luogo l’approccio si rivela adatto a
notevoli estensioni. Infatti nel corso degli anni le idee originali di
Haag e Kastler si sono sviluppate e hanno visto ampliare il proprio
dominio di applicazione, pur conservando in buona parte la loro
identità, sino a giungere alla formulazione della teoria quantistica dei
campi su spazitempi curvi.

A quasi 40 anni di distanza dal lavoro di Haag e Kastler, Brunetti,
Fredenhagen e Verch ( [ BFV03 ] ) hanno proposto un approccio alla
teoria dei campi su spazitempi curvi che va sotto il nome di principio
di località generalmente covariante . Questo approccio è da considerarsi
come complementare a quello originale in quanto non introduce nuovi
assiomi nella teoria e consente di recuperare in maniera naturale
l’approccio algebrico e assiomatico di Haag e Kastler. D’altra parte ha
il merito di porre l’accento sugli aspetti che accomunano le procedure
di quantizzazione su spazitempi distinti (ovvero la struttura funtoriale
soggiacente) e sulle caratteristiche che invece le contraddistinguono
(ovvero gli spazi di stati). Inoltre la struttura funtoriale di questo
approccio implementa naturalmente la proprietà di covarianza nella
teoria quantistica di campo, così come è previsto dalla relatività
generale per ogni teoria fisica.

Nella tesi è presentato in un contesto generale il principio di località
generalmente covariante . Questo postula che ogni teoria quantistica di
campo sia formulata come una teoria quantistica di campo localmente
covariante (nel seguito talvolta abbreviata dall’acronimo LCQFT ). Senza
la pretesa di essere esaustivi, possiamo dire che una LCQFT consiste in
un funtore covariante che a ogni spaziotempo globalmente iperbolico
associa un’algebra e a ogni embedding isometrico tra spazitempi
globalmente iperbolici fa corrispondere un omomorfismo iniettivo tra le
algebre associate a tali spazitempi. Due ulteriori proprietà possono
essere richieste a una LCQFT : la causalità , ovvero, semplificando, il
fatto che commutino tra loro gli elementi di due algebre associate a
spazitempi che ammettono embedding isometrici con immagini causalmente
separate in uno spaziotempo comune, e il time slice axiom , ossia la
richiesta che sia suriettivo ogni omomorfismo associato a un embedding
isometrico la cui immagine contiene una superficie di Cauchy del suo
codominio.

Ribadiamo che la covarianza generale è implementata all’interno della
teoria grazie alla proprietà di covarianza del funtore che realizza
certa teoria quantistica di campo localmente covariante . Sulla scia di
quanto provato da Brunetti, Fredenhagen e Verch, riproponiamo la
dimostrazione del fatto che da ogni LCQFT causale verificante il time
slice axiom è possibile recuperare lo schema assiomatico di Haag e
Kastler, il quale coinvolge reti di algebre locali e automorfismi
covarianti associati alle isometrie dello spaziotempo soggiacente.
Questo fatto consente di interpretare una opportuna sottoalgebra
dell’algebra associata da una LCQFT ad un dato spaziotempo come
l’algebra delle osservabili fisiche associate a tale spaziotempo.

L’approccio alla teoria quantistica di campo suggerito dal principio di
località generalmente covariante è completamente indipendente dal
particolare modello fisico che di volta in volta può essere preso in
considerazione, tuttavia, affinché il principio si dimostri fisicamente
rilevante, occorre verificare la possibilità di realizzare una teoria
quantistica di campo localmente covariante che soddisfi sia la causalità
che il time slice axiom in tutte le situazioni di interesse fisico.
Nella tesi si riprendono i risultati ottenuti in [ BFV03 ] per il campo
di Klein-Gordon e si discutono i casi del campo di Proca e del campo
elettromagnetico. Cogliamo l’occasione per ricordare che il caso del
campo di Dirac è stato affrontato in [ San10b ] .

Come si vedrà, di fatto la realizzazione di una teoria quantistica di
campo localmente covariante per un campo bosonico riposa soltanto sulla
possibilità di costruire uno spazio simplettico di soluzioni per le
equazioni di campo classiche per ogni spaziotempo globalmente iperbolico
e sulla individuazione di una mappa simplettica in corrispondenza di
ogni embedding isometrico tra spazitempi globalmente iperbolici, mappa
simplettica che ha come dominio e codominio gli spazi simplettici
associati agli spazitempi che fanno da dominio e da codominio per
l’embedding assegnato. Per quanto riguarda il soddisfacimento della
causalità e del time slice axiom di una LCQFT ottenuta in questo modo,
di nuovo il problema si riduce a livello classico a questioni di
supporto delle soluzioni di problemi di Cauchy per le equazioni di campo
e alla suriettività della mappe simplettiche.

Obiettivo principale di questa tesi è lo studio di un particolare tipo
di dinamica introdotto in [ BFV03 ] che va sotto il nome di evoluzione
relativa di Cauchy ( RCE ). La caratteristica peculiare della RCE
risiede nella sua capacità di evidenziare la sensibilità di una teoria
quantistica di campo localmente covariante alle fluttuazioni della
metrica dello spaziotempo sottostante. Precisamente ci si pone lo scopo
di studiare la relazione che intercorre tra la RCE e il tensore
energia-impulso nel caso delle LCQFT costruite per il campo di
Klein-Gordon, per il campo di Proca e per il campo elettromagnetico.
L’interesse nei confronti di tale relazione nasce dall’intento di
incorporare il valore di aspettazione del tensore energia-impulso di un
campo quantistico assegnato nel membro di destra dell’equazione di
Einstein (per maggiori dettagli sull’equazione di Einstein semiclassica
rimandiamo a [ Wal94 ] ).

Seguendo la definizione proposta recentemente da Fewster e Verch in [
FV11 ] , limitatamente a quelle teorie quantistiche di campo localmente
covarianti che soddisfano il time slice axiom , definiamo l’ evoluzione
relativa di Cauchy come un automorfismo sull’algebra associata a un dato
spaziotempo globalmente iperbolico indotto da una perturbazione locale
della metrica spaziotemporale. La definizione stessa della RCE consente
di interpretarla come una sorta di reazione dinamica della teoria
quantistica di campo a una fluttuazione della metrica dello spaziotempo
sottostante. Riesamineremo alcune proprietà della RCE ponendo l’accento
sulla sua insensibilità a perturbazioni della metrica indotte da
diffeomorfismi e sul fatto che, di conseguenza, la derivata funzionale
della RCE rispetto alla metrica abbia divergenza nulla.

In [ BFV03 ] è sviluppato nel dettaglio lo studio dell’ evoluzione
relativa di Cauchy per il campo di Klein-Gordon. In particolare
Brunetti, Fredenhagen e Verch giungono a dimostrare una particolare
relazione che in questa situazione intercorre tra RCE e tensore
energia-impulso. Qui questo caso è riesaminato a scopo esemplificativo e
ci si pone l’obiettivo di estendere la relazione tra RCE e tensore
energia-impulso dimostrata in [ BFV03 ] per il campo di Klein-Gordon
anche ai casi del campo di Proca e del campo elettromagnetico (per
l’analogo problema nel caso del campo di Dirac si rimanda di nuovo a [
San10b ] ). In questo modo il significato dell’ evoluzione relativa di
Cauchy in relazione al tensore energia-impulso risulta esteso dal caso
del campo di Klein-Gordon ai casi del campo di Proca e del campo
elettromagnetico. In particolare questo fatto motiva l’introduzione del
valore di aspettazione del tensore energia-impulso nel membro di destra
dell’equazione di Einstein anche per i casi del campo di Proca e del
campo elettromagnetico.
